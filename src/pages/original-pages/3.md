---
layout: ../../layouts/md.astro
title: Original instruction
---

# Page 3

## KARTY POSTACI I ZNACZNIKI BADACZY

Te karty opisują zdolności, umiejętności i początkowy ekwipunek Badaczy. Na początku rozgrywki każdy z graczy otrzyma kartę postaci Badacza, w którego przyjdzie mu się wcielić. Dodatkowo, każdy z graczy otrzyma również znacznik, który posłuży mu do zaznaczenia pozycji swojego Badacza na planszy. Pełne omówienie kart postaci Badaczy znajduje się na stronie 21 tej instrukcji w ramce „Opis karty postaci Badacza”.

## ŻETONY STANU BADACZA

Te żetony przedstawiają obecne umiejętności Badacza, jego Poczytalność, Wytrzymałość, posiadane pieniądze i zdobyte Wskazówki.

- **Suwaki** służą do określania obecnych poziomów umiejętności Badacza. W trakcie gry, podczas swych przygód, Badacze będą wykonywać testy umiejętności.
- **Żetony Poczytalności** odzwierciedlają obecny stan zdrowia psychicznego Badacza.
- **Żetony Wytrzymałości** odzwierciedlają obecny stan zdrowia fizycznego Badacza.
- **Żetony Wskazówek** odzwierciedlają wyciągnięte przez Badacza wnioski i informacje, które udało mu się pozyskać przed lub w trakcie rozgrywki. Badacze mogą wydawać żetony Wskazówek, aby otrzymywać premie do testów umiejętności, lub aby trwale zapieczętować bramy.
- **Żetony pieniędzy** odzwierciedlają obecny poziom zamożności Badacza. Gracze wydają pieniądze, aby kupować ekwipunek, płacić grzywny itd.

## KARTY BADACZY

Małe karty, nazywane kartami Badaczy, przedstawiają pomocnych sprzymierzeńców, których Badacze mogą poznać i przedmioty, które mogą pozyskać w trakcie rozgrywki. W grze występuje sześć rodzajów kart Badaczy:

- **Przedmioty powszechne** to rzeczy pospolite, acz użyteczne, które mogą pomóc Badaczowi podczas jego przygód.
- **Przedmioty unikatowe** to zazwyczaj niecodzienne, czasem dziwaczne i często magiczne przedmioty, które mogą być bardzo przydatne Badaczom.
- W tej talii znajdują się **Znaki Starszych Bogów**, które pozwalają na trwałe zapieczętowanie bram.
- **Karty Umiejętności** przedstawiają zdolności Badaczy. Zazwyczaj karty Umiejętności zapewniają premię do konkretnej umiejętności albo pozwalają na ponowienie nieudanego rzutu danego rodzaju. Karty Umiejętności są rzadkie i drogie.
- **Zaklęcia** to magiczne rytuały, które Badacz może odprawić wykorzystując Wiedzę.
- **Sprzymierzeńcy** to ludzie, którzy oferują Badaczom pomoc w ich zmaganiach. Sprzymierzeńcy to najpotężniejszy rodzaj kart Badaczy. Można się na nich natknąć w Pensjonacie Mamuśki (obszar na planszy) lub podczas spotkań w co bardziej niebezpiecznych i niestabilnych obszarach Arkham.
- **Karty Specjalne** przedstawiają wyjątkowe przywileje lub zobowiązania. Do tego rodzaju kart zalicza się: Honorarium, Członkostwo w Loży Srebnego Świtu, pożyczki bankowe, Błogosławieństwa, Klątwy i karty Zastępcy Szeryfa Arkham. Karty Specjalne mogą wywierać różnorakie efekty.

## ARKUSZE PRZEDWIECZNYCH

Na początku każdej rozgrywki w Horror w Arkham gracze losują Przedwiecznego, który tym razem zagraża miasteczku. Arkusz Przedwiecznego opisuje jego moce, współczynniki walki i czcicieli. Pełne omówienie arkuszy Przedwiecznych znajduje się na stronie 19 tej instrukcji w ramce „Opis arkusza Przedwiecznego”.

## ŻETONY ZAGŁADY

Żetony zagłady umieszcza się na torze zagłady arkusza Przedwiecznego w miarę otwierania się w Arkham nowych bram. W momencie, w którym tor zagłady zostanie zapełniony, Przedwieczny przebudzi się ze swego snu!

Z drugiej strony każdego żetonu zagłady znajduje się symbol Znaku Starszych Bogów. Kiedy graczowi uda się zagrać Znak Starszych Bogów, aby trwale zapieczętować bramę, należy usunąć jeden żeton zagłady z toru zagłady Przedwiecznego, odwrócić go na stronę ze Znakiem Starszych Bogów i umieścić na zapieczętowanym obszarze. Zapieczętowanie bramy przy użyciu żetonów Wskazówek nie zmniejsza ilości żetonów zagłady, które znajdują się na torze zagłady arkusza Przedwiecznego. Więcej informacji na temat pieczętowania bram, zarówno przy użyciu Znaków Starszych Bogów i żetonów Wskazówek, można znaleźć na stronie 17.

## KARTY PRZEDWIECZNYCH

Większe karty, nazywane kartami Przedwiecznych, przedstawiają wydarzenia, które mają miejsce w Arkham i Innych Światach. Do takich zdarzeń należą starcia z potworami, korzystne spotkania itd. W grze występują trzy rodzaje kart Przedwiecznych: karty Obszarów, karty Bram i karty Mitów.

### Karty Obszarów

Karty Obszarów przedstawiają spotkania, do których może dojść w obrębie Arkham. Każda z wyodrębnionych na planszy dziewięciu dzielnic posiada własną talię siedmiu kart. Na każdej karcie opisano po jednym spotkaniu dla każdego obszaru w danej dzielnicy. Więcej informacji na temat obszarów i dzielnic można znaleźć na stronie 21.

### Karty Bram

Karty Bram przedstawiają spotkania, do których może dojść w Innych Światach. W przeciwieństwie do kart Obszarów, które zostały podzielone według dzielnic na oddzielne talie, karty Bram tworzą jedną talię. Więcej informacji na temat Innych Światów można znaleźć na stronach 8-9 oraz 21.

### Karty Mitów

Karty Mitów przedstawiają ważne wydarzenia, które mają miejsce w Arkham. Co turę, podczas Fazy Mitów, gracze losują jedną taką kartę. Karta Mitów wywiera kilka efektów. Wskazuje na obszar, na którym otworzy się brama, określa ruch potworów po Arkham.
