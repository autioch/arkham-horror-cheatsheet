---
layout: ../../layouts/md.astro
title: Original instruction
---

# Page 12

### 4. Zdolności Mitów

Pierwszy gracz sprawdza rodzaj karty Mitów (został on wyszczególniony pod tytułem karty). Różne rodzaje kart Mitów rozpatruje się w różny sposób, tak jak opisano to poniżej:

#### Nagłówki:

Pierwszy gracz natychmiast wykonuje polecenia zawarte na karcie Nagłówka, po czym odkłada ją na spód talii Mitów.

#### Warunki:

Specjalne zasady wynikłe z tekstu karty Warunków pozostają w grze przez kilka tur, możliwe, że nawet do zakończenia rozgrywki. Pierwszy gracz umieszcza odkrytą kartę Warunków obok planszy i jednocześnie odkłada ewentualną poprzednią kartę Warunków na spód talii Mitów. Zgodnie z tą zasadą w grze może znajdować się jedynie jedna karta Warunków na raz.

#### Pogłoski:

Specjalne zasady wynikłe z tekstu karty Pogłoski pozostają w grze do czasu, aż nie zostaną spełnione warunki Powodzenia lub Porażki karty. Kiedy warunki zostaną spełnione, gracze wykonują odpowiednie polecenia zawarte na karcie, po czym odkładają ją na spód talii Mitów. W grze może znajdować się jedynie jedna karta Pogłosek na raz. Jeśli w grze znajduje się już karta Pogłosek, a nowo wylosowana karta Mitów to również karta Pogłosek, należy ją rozpatrzyć (otworzyć bramy, przesunąć potwory) pomijając jej specjalne zasady, po czym odłożyć ją na spód talii Mitów.

#### Inne efekty:

Karta Mitów może też nakazywać na umieszczenie na konkretnych obszarach jednego lub więcej znacznika aktywności i „Zamknięte”. Należy po prostu umieścić odpowiednie znaczniki na wskazanych obszarach. Jeśli karta wypadnie z gry, należy usunąć z takich obszarów odpowiadające jej znaczniki.

### Koniec tury

Kiedy pierwszy gracz wykona już wszystkie akcje Fazy Mitów, przekazuje znacznik pierwszego gracza sąsiadowi po lewej. Obecna tura ulega zakończeniu, rozpoczyna się nowa tura (od Fazy Utrzymania). Gra toczy się w ten sposób aż do zakończenia rozgrywki.

### Zakończenie rozgrywki

Gra może zakończyć się na jeden z dwóch sposób: albo Badacze pokonują zagrożenie spoza czasu i przestrzeni, albo sami zostają pokonani.

#### ZWYCIĘSTWO

Badacze mogą zwyciężyć na jeden z trzech sposobów:

A. **Zamknięte bramy**
Aby spełnić ten warunek, gracze muszą dokonać dwóch rzeczy:

- Badacze muszą zamknąć ostatnią bramę na planszy (na planszy nie pozostanie ani jedna otwarta brama).
- W chwili, kiedy ostatnia brama zostanie zamknięta, gracze muszą posiadać przynajmniej tyle trofeów za bramy, ilu graczy bierze udział w rozgrywce. Gracze biorą pod uwagę trofeum za bramę, która właśnie została zamknięta, natomiast nie biorą pod uwagę tych trofeów, które wydali w trakcie rozgrywki. Jeśli gracze spełnią oba powyższe warunki, natychmiast wygrywają. Do Arkham powraca spokój, a Przedwieczny na powrót popada w letarg na kilka kolejnych tysiącleci.

B. **Zapieczętowane bramy**
Jeśli w dowolnym momencie rozgrywki na planszy znajduje się sześć lub więcej żetonów Znaków Starszych Bogów, gracze natychmiast wygrywają. Przedwieczny zostaje odparty, spokój wraca do Arkham.

C. **Wygnanie Przedwiecznego**
Jeśli Przedwieczny się przebudzi (patrz strona 20), a Badaczom uda się go pokonać, gracze natychmiast zwyciężają. Przedwieczny zostaje wygnany poza czas i przestrzeń.

# PRZYZNAWANIE PUNKTÓW ZWYCIĘSTWA

Jeśli gracze spełnią któryś z powyższych warunków zwycięstwa, Badaczom udaje się położyć kres zagrożeniu ze strony Mitów i uratować Arkham. Gracz, który posiada najwięcej trofeów za bramy otrzymuje honorowy tytuł Pierwszego Obywatela Arkham. W przypadku remisu, tytuł otrzyma gracz, który zgromadził najwięcej trofeów za potwory.

Gracze mogą ocenić skalę swojego zwycięstwa przy pomocy poniższego systemu punktowania. Za podstawę obliczeń należy obrać najwyższy numer wydrukowany na torze zagłady Przedwiecznego. Od tej liczby należy odjąć poziom paniki, który został osiągnięty pod koniec rozgrywki. Następnie należy zastosować poniższe modyfikatory:

-1 za każdą niezapłaconą/windykowaną pożyczkę bankową
-1 za każdy zagrany w trakcie rozgrywki Znak Starszych Bogów
+1 za każde niewydane podczas rozgrywki trofeum za bramę
+1 za każde trzy niewydane podczas rozgrywki trofea za potwory
+1 za każdego poczytalnego Badacza, który przeżył rozgrywkę

Przykład: Odważni Badacze zamknęli ostatnią bramę i posłali Azatotha z powrotem w odmęty głębokiego letargu. Na koniec rozgrywki poziom paniki wynosił 6. Gracze odejmują tę liczbę od najwyższej liczby wydrukowanej na torze zagłady Azatotha (14). Otrzymują wynik 8. Badacze posiadali 2 pożyczki bankowe (–2), zagrali w takcie rozgrywki 3 Znaki Starszych Bogów (–3), posiadali osiem niewydanych trofeów za bramy (+8) i 17 niewydanych trofeów za potwory (+5). Na koniec rozgrywki na planszy pozostało 5 poczytalnych, żywych Badaczy (+5). Razem gracze zdobyli 21 punktów.

# PORAŻKA

Jeśli Przedwieczny obudzi się i pokona wszystkich Badaczy, kontinuum czasoprzestrzenne zostanie rozdarte. Przedwieczny uwolni się, a cała ludzkość zapłaci za porażkę graczy. W tym nieszczęśliwym przypadku wszyscy gracze przegrywają.

# Inne zasady

Na poprzednich stronach instrukcji wytłumaczono przebieg rozgrywki, w tym wyjaśniono warunki zwycięstwa. W kolejnych akapitach przedstawiono wszystkie informacje, których będą potrzebować gracze, aby sprostać tym warunkom: zasady wykonywania testów umiejętności, unikania i walki z potworami, rzucania zaklęć, zamykania i pieczętowania bram i wiele więcej.

# Umiejętności

To podstawowe zdolności, z których Badacze korzystają w trakcie rozgrywki. Każdy Badacz posiada sześć, wymienionych poniżej, umiejętności. Każda z umiejętności posiada również wartość, zależną od położenia suwaka na karcie Badacza (patrz strona 6). Wartość umiejętności odzwierciedla liczbę kości, którymi Badacz będzie rzucał wykonując dany test.
