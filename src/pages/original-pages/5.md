---
layout: ../../layouts/md.astro
title: Original instruction
---

# Page 5

**1. PRZYGOTOWANIE MIEJSCA DO GRY:**
Planszę należy rozłożyć na środku dużego stołu. Gracze powinni się upewnić, że wokół brzegów planszy będzie wystarczająco dużo miejsca, aby umieścić karty postaci Badaczy i talie kart. Żetony i kości należy umieścić obok planszy, tak jak pokazano to na rysunku na stronie 4. Znacznik Paniki należy umieścić na polu ‘0’ toru paniki.

**2. ROZMIESZCZENIE POCZĄTKOWYCH WSKAZÓWEK:**
Na każdym obszarze, nad którego rysunkiem widnieje czerwony romb należy umieścić żeton Wskazówki. Te obszary są niestabilne – przedstawiają miejsca, w których mogą otworzyć się bramy międzywymiarowe i pojawić potwory. Obszary zostały oznaczone okrągłymi rysunkami znajdującymi się na części planszy przedstawiającej Arkham (np. Loża Srebrnego Świtu czy Pensjonat Mamuśki).

**3. WYBÓR PIERWSZEGO GRACZA:**
Gracze losują spośród siebie tego, który zostanie pierwszym graczem. Ten gracz otrzymuje znacznik Pierwszego Gracza. Znacznik zostaje przekazany graczowi po lewej pod koniec każdej tury.

**4. USTALENIE BADACZA:**
Pierwszy gracz tasuje karty postaci Badaczy, po czym, bez podglądania, rozdaje każdemu z graczy (w tym sobie) po jednej karcie postaci Badacza. Gracze mogą też po prostu ustalić, że każdy z nich wybierze sobie jednego z Badaczy. W takim wypadku pierwszeństwo należy do pierwszego gracza, po nim będzie wybierał następny gracz po lewej itd.

**5. UJAWNIENIE PRZEDWIECZNEGO:**
Pierwszy gracz powinien potasować arkusze Przedwiecznych. Następnie, bez podglądania, losuje jeden z nich i kładzie go odkrytego obok planszy. Oto Przedwieczny, który podczas tej gry będzie zagrażał Arkham. Jeśli na liście zdolności Przedwiecznego znajdują się takie, które wywierają efekt już na początku rozgrywki (jak na przykład zdolność Nyarlathotepa „Tysiąc Masek”), należy je rozpatrzyć w tym momencie. Gracze mogą też po prostu ustalić, z którym Przedwiecznym przyjdzie im się zmierzyć. Ten sposób wyboru Przedwiecznego sprawdza się świetnie, kiedy gracze mają jakieś ograniczenie czasowe (na przykład wybór Yiga skraca grę, a wybór Cthulhu zdecydowanie zwiększa poziom trudności).

**6. ROZDZIELENIE TALII:**
Gracze powinni podzielić karty Badaczy i Przedwiecznych na odpowiednie talie, a następnie umieścić je obok planszy, tak jak wskazano to na rysunku.

**7. STAŁY EKWIPUNEK:**
Na każdej karcie postaci Badacza znajduje się lista przedmiotów, które są uważane za jego stały ekwipunek. Każdy z graczy, poczynając od pierwszego gracza i kontynuując zgodnie z kierunkiem ruchu wskazówek zegara, otrzymuje przedmioty wskazane na jego karcie postaci Badacza w polu „Stały ekwipunek”. Pierwszy gracz powinien przeszukać talie kart Badaczy i rozdać pozostałym odpowiedni (wskazany na ich kartach postaci) ekwipunek.

**8. TASOWANIE TALII BADACZY:**
Gracze powinni potasować talie Przedmiotów powszechnych, Przedmiotów unikatowych, Zaklęć i Umiejętności, a następnie umieścić je zakryte na odpowiednich miejscach obok planszy. Za każdym razem kiedy graczom przyjdzie dobierać karty, będą dociągać je z wierzchów tych talii.

**9. LOSOWY EKWIPUNEK:**
Na każdej karcie postaci Badacza wymieniono posiadany przez niego losowy ekwipunek. Każdy z graczy, poczynając od pierwszego gracza i kontynuując zgodnie z ruchem wskazówek zegara, dobiera właściwą liczbę kart z odpowiednich talii, tak jak wskazano to na karcie postaci Badacza w polu „Losowy ekwipunek”. Uwaga: Zdolności, które wpływają na dobieranie kart z talii, takie jak zdolność Archeologia Monterey Jack’a, działają już podczas dociągania losowego ekwipunku na początku rozgrywki.

**10. OSTATNIE PRZYGOTOWANIA POSTACI:**
Każdy z graczy otrzymuje tyle punktów Poczytalności (w żetonach) ile wynosi wartość Poczytalności jego Badacza i tyle punktów Wytrzymałości (w żetonach) ile wynosi jego wartość Wytrzymałości. Obie wartości można znaleźć na karcie postaci Badacza. Każdy z graczy powinien umieścić takie żetony obok odpowiadającego im miejsca na swojej karcie postaci. Każdy z graczy otrzymuje również trzy suwaki umiejętności. Gracze umieszczają po jednym suwaku na każdym z trzech torów umiejętności. Każdy suwak może zostać umieszczony na dowolnym z czterech pól każdego toru umiejętności. Więcej informacji na temat suwaków umiejętności i torów umiejętności można znaleźć na stronie 6 w ramce „Dostosowywanie umiejętności”.

**11. PULA POTWORÓW:**
Gracze powinni umieścić żetony potworów w nieprzezroczystym pojemniku, a następnie dobrze je wymieszać. Do tego celu świetnie nada się zarówno duży kubek, jak i skórzany woreczek. W dalszej części instrukcji taki pojemnik będzie nazywany pulą potworów. Za każdym razem kiedy w grze pojawia się potwór, pierwszy gracz losuje jego żeton z puli potworów, a następnie umieszcza go na planszy stosując się do zasad zawartych w tej instrukcji lub do polecenia wynikającego z treści konkretnej karty. Wyjątek: Jeśli podczas tej gry Nyarlathotep nie jest Przedwiecznym, gracze powinni usunąć z puli pięć potworów oznaczonych jako „Maski” (odrzucić ich żetony do pudełka). Potwory będące Maskami Nyarlathotepa można rozpoznać po słowie „Maska” znajdującym się po stronie walki ich żetonów.

**12. TASOWANIE TALII PRZEDWIECZNYCH I ŻETONÓW BRAM:**
Gracze powinni potasować talie Bram i Mitów, i umieścić je na właściwych miejscach obok planszy. Następnie powinni wymieszać 16 żetonów Bram i umieścić na zakrytym stosie obok planszy.

**13. ZNACZNIKI BADACZY:**
Każdy z graczy powinien otrzymać znacznik przedstawiający jego Badacza, a następnie umieścić go na planszy, na polu oznaczonym na karcie postaci jako „startowe”. Pozostałe karty postaci Badaczy, znaczniki Badaczy i arkusze Przedwiecznych należy odłożyć do pudełka.

**14. LOSOWANIE KARTY MITÓW:**
Wreszcie, pierwszy gracz powinien odkryć wierzchnią kartę Mitów i rozpatrzyć jej treść, tak jak opisano to w części tej instrukcji dotyczącej Fazy Mitów. Jeśli gracz wylosuje kartę Pogłoski, powinien ją odrzucić i losować kolejne karty, aż nie trafi na taką, która nie byłaby kartą Pogłoski. Karta Mitów wskaże niestabilny obszar, na którym pojawi się brama i potwór. Należy pamiętać, że niestabilne obszary zostały na planszy oznaczone czerwonymi rombami. Więcej informacji na temat Fazy Mitów można znaleźć na stronie 9. Ważne: Należy pamiętać, aby po otwarciu pierwszej bramy umieścić żeton zagłady na torze zagłady arkusza Przedwiecznego. Po całkowitym rozpatrzeniu karty Mitów rozpoczyna się pierwsza tura gry, którą otwiera pierwszy gracz.

**Tura:**
Tura w Horror w Arkham składa się z pięciu faz. Podczas każdej fazy każdy z graczy, poczynając od pierwszego gracza i kontynuując zgodnie z kierunkiem ruchu wskazówek zegara, wykona akcje, które mają miejsce podczas danej fazy. Kiedy wszyscy gracze zakończą daną fazę, rozpoczyna się faza następna. Pod koniec ostatniej fazy każdej tury znacznik pierwszego gracza zostaje przekazany graczowi po lewej. Rozpoczyna się nowa tura. 

Poszczególne fazy to:

1. **Faza I: Utrzymanie**
2. **Faza II: Ruch**
3. **Faza III: Spotkania w Arkham**
4. **Faza IV: Spotkania w Innych Światach**
5. **Faza V: Mity**

Podczas każdej fazy każdy z graczy, poczynając od pierwszego gracza i kontynuując zgodnie z ruchem wskazówek zegara, wykonuje te akcje, które mają miejsce podczas danej fazy.
